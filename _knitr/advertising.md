
# Nyt valgfag: Social Data Science

Vi er meget stolte over at kunne løfte sløret for vores nye valgfag, **Social Data Science**, der til efteråret debuterer på listen over spændende fag man kan følge allerede fra sidste del af bacheloren på Økonomi.

Hvert minut - døgnet rundt, året rundt - søger verdens over 2,5 milliarder mennesker med internetadgang over 4 millioner gange på Google, deler over 2,5 millioner nyheder på Facebook, køber for over $80,000 på Amazon, og tweeter knapt 500.000 gange. Det er umuligt at vide, præcis hvor meget vores information mennesket har akkumuluret gennem tiden, men konservative estimater peger på at vores kollektive hukommelse fra år 0 til 2000 kan lagres på omtrent 12 exabyte. I 2013 genererede vi den slags data *hver anden dag*, og tempoet er kun accelereret yderligere siden.

Vi drukner med andre ord i data. Sociale data - data om hvordan menneskelige relationer formes, ændres og opløses, købedata - data om hvordan forbrugere søger information om nye produkter, træffer beslutninger, finder komplementer, metadata - data om geografisk placering, bevægelsesmønstre, etc. Mængden og kompleksiteten af denne slags ny data giver os mulighed for at besvare helt nye typer af spørgsmål, men det stiller samtidig nye krav til analytikeren.

Det gælder både **overblik** - hvilke typer af data kan besvare forskellige typer af spørgsmål? og **tekniske kompetencer** - hvordan koder jeg et program op der indsamler, behandler, visualiserer, etc. det data jeg er interesseret i?

Vi vil med Social Data Science forsøge at klæde dig på til at kunne tænke struktureret over begge typer af udfordringer. Første del af kurset vil diskutere hvilke typer af økonomiske spørgsmål bedst besvares med forskellige typer af data, og vi vil diskutere etiske dilemmaer forbundet med at arbejde med nye typer af data.

Anden del af kurset lægger vægt på at introducere dig til de tekniske kompetencer der er nødvendige for at arbejde ordentligt med nye former for data. Vi vil give en introduktion til programmering, og blandt andet lære dig at skrive små programmer der scraper information fra hjemmesider, eller henter data fra en API (vær ikke bekymret, hvis det ikke endnu siger dig noget), som eksempelvis Danmarks Statistik netop har introduceret. Derudover vil vi bruge en del tid på at diskutere hvordan vi effektivt præsenterer og kommunikerer resultater fra vores analyser.

Denne type af kompetencer er i høj kurs på arbejdsmarkedet både internationalt og i Danmark, og kan bruges på tværs af sektorer. Derudover er redskaberne og tankegangene fra dette fag direkte anvendelige videre i din universitetskarriere.

Hvis du har lyst til at lære mere om Social Data Science kan du finde yderligere information via dette link:
http://kurser.ku.dk/course/a%C3%98kk08216u/2015-2016

Det er en selvstændig pointe, at de tekniske aspekter af faget helt klart læres mest effektivt ved at interagere med ligesindede og få feedback på tanker, kodestumper, osv. Derfor foregår udarbejdelsen af dette fag naturligvis også i det åbne. Hele kurset kommer til at køre på denne hjemmeside:
http://sebastianbarfort.github.io/dsss/

Og *hele* sourcekoden er tilgængelig på Github (som du vil lære at bruge i Social Data Science):
https://github.com/sebastianbarfort/dsss/tree/gh-pages

Det betyder at du kan følge med i arbejdelsen af faget som den foregår, og - langt vigtigere - giver det alle muligheden for at bidrage til at gøre faget bedre. Hvis du har ideer, tilføjelser, etc. og ved hvordan Github fungerer så er du velkommen til at bidrage. Jeg skal nok kreditere alle bidrag, og jeg kigger personligt alle pull requests igennem.

Vi glæder os til at komme igang,

David Dreyer Lassen & Sebastian Barfort